## Transpiler

Alle moderne webbrowsers ondersteunen JavaScript. Als je je code in TypeScript schrijft, kun je die niet zomaar
draaien in een browser. Daar is een extra stap voor nodig. Die extra stap noemen we transpilatie.

Als je code schrijft in Java of .NET, moet je deze eerst compileren. De runtimes van Java en .NET kunnen 
gecompileerde code uitvoeren, maar begrijpen niets van de oorspronkelijke code. TypeScript werkt net zo. De transpiler
vertaalt voor jou de TypeScript-code naar JavaScript. En die JavaScript-code geef je vervolgens aan de browser om uit
te voeren.

### Praktijk

In de praktijk merk je van de transpilatie weinig. Angular komt met tooling waarmee je snel nieuwe applicaties kunt 
opzetten en draaien. Als je deze tooling gebruikt, krijg je de transpilatiestap er gratis bij. Daar hoef je zelf 
niets extra voor te doen.

Zelfs tijdens het debuggen lijkt het net alsof je gewoon TypeScript-code uitvoert. De TypeScript-transpiler genereert 
namelijk mapping files. Deze mapping files leggen een koppeling tussen de gegenereerde JavaScript-code en de 
oorspronkelijke TypeScript-code. Je browser begrijpt deze mapping files. Daardoor kun je in je ontwikkelaartools gewoon
door de TypeScript code heen stappen, en er breakpoints in zetten.

### tsconfig

Je kunt een deel van de werking van de TypeScript-transpiler zelf configureren in een bestand 
[tsconfig.json](https://www.typescriptlang.org/docs/handbook/tsconfig-json.html). Als je de standaard tooling van 
Angular gebruikt, krijg je een werkende versie van tsconfig.json cadeau.

[Volgende](05.classes.md)